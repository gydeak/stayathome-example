## Alapgondolat

A halálozási arány számítása egy éppen zajló járvány közben nem nyilvánvaló feladat. A kézenfekvő formula ("összes halálozás osztva az összes esettel") jól működik a járvány *után*, ha már minden eset -- így vagy úgy -- de lezáródott.

(Kitérő megjegyzés: valójában ez sem teljesen igaz. És ez a probléma nem csak a járványokra, pláne nem csak konkrétan erre a járványra, hanem általában bármilyen okspecifikus, tehát a halált adott okhoz hozzárendelő vizsgálatra vonatkozik. Mert mit jelent az, hogy valaki a koronavírus*ba* halt bele? Azt, hogy a halálakor pozitív volt? (Akkor is ezt mondanánk, ha egy autó ütötte el?) Mi van egy terminális rákossal? Lehet, hogy amúgy is meghalt volna? Lehet, hogy meghalt volna, de csak egy héttel később, és a fertőzés ennyivel meggyorsította a halálát? Ezekben az esetekben akkor ő mibe is halt bele? -- anélkül, hogy bármi további részletben elmerülnék, remélem tudtam érzékeltetni ezekkel a kérdésekkel, hogy már az adott okból történő halálozások számának a meghatározása sem nyilvánvaló kérdés; részben ráadásul filozófiai és nem is csak orvosi szempontokat felvetve. Az esetek száma, tehát a nevező, szintén nem problémamentes, hiszen mi van azokkal, akik nem mentek orvoshoz a tüneteikkel? Vagy orvoshoz mentek, de nem tesztelték le őket? Vagy, mondok jobbat, egyáltalán nem is voltak tüneteik? (Mert ilyen is előfordul egy sor fertőző betegségnél.) Az előbbi kérdéstől most eltekintünk, adottnak vesszük, hogy mi egy ország definíciója erre, de az utóbbi problémára még hangsúlyosan visszatérünk.)

Ami azonban bizonyos, hogy ez a képlet a járvány *közben* nem alkalmazható. A probléma, hogy az "összes eset" egy része még zajlik, szép szóval élve: aktív, vagy nem lezárt eset, ott fekszenek a kórházban, és mi sem tudhatjuk mi lesz a kimenetük. A képlet csak akkor lenne helyes, ha kivétel nélkül mindegyikük meggyógyul, de ha bárki meghal közülük, akkor a képlet már torzított lesz, hiszen akkor ennek a halálozásnak a számlálóban is szerepelnie kellett *volna*, hiszen a neki megfelelő beteg a nevezőben szerepelt... de nem lesz ott, mert most még mi sem tudhatjuk, hogy meg fog halni. Azaz a képlet *alá fogja becsülni* a halálozási rátát, hiszen a vetítési alapban szereplő betegek egy része sajnos *majd még* meg *fog* halni, de a jövőben, így a képlet ezekkel nem számol.

Szerencsére, ha van információnk a betegség fellépésétől a halálozásig eltelő idő eloszlásáról, azon esetek révén akik végül meghaltak, akkor ez a torzítás statisztikai eszközökkel kiküszöbölhető. (Gondoljunk arra, hogy ha ez az idő nagyon rövid, akkor kicsi a torzítás, hiszen csak a nagyon új betegeknél jelentkezik ez a probléma, az összes esetben szereplő kicsit is régebbi eseteknél már nem, hiszen ilyenkor ők már lezáródtak, így vagy úgy. Ha az idő hosszabb, akkor egyre romlik a helyzet. A korrekciós képlet ezt ragadja meg számszerűen.)

Nevezzük a naiv számítás eredményét nyers halálozási aránynak, a fenti korrekcióval kapott értéket pedig korrigált halálozási rátának.

Ez utóbbi biztos jobb, hiszen eltüntetett egy alábecslést, de még mindig van egy, teljesen más problémakör: az, hogy hány esetet találunk meg. Tételezzük fel, hogy a súlyos eseteket (pláne a halálozásokat) mind megtaláljuk, de az enyhébbek, urambocsá' tünetmentesek kérdésesek, erősen múlnak azon, hogy az ország mennyit tesztel. (Magyarország például nemzetközi összehasonlításban jelenleg keveset.) Könnyen látható, hogy ha valaki nagyon kiterjedten tesztel, rengeteg enyhe esetet is megtalál, akkor az ő hányadosában jó nagy lesz a nevező -- de ez nem baj, hiszen ez a valódi érték. Viszont ha valaki kevésbé tesztel, kevesebb enyhe esetet talál meg, akkor a nevezője kisebb lesz, és így a halálozási rátája abnormálisan nagy lesz.

Ezt a gondolatot egy kicsit tovább is vihetjük, és így egy lehetséges eszközt nyerünk az "aluldetektálás" (tehát az esetek, például nem kellően kiterjedt tesztelés miatti, nem megtalálásának) a mérésére.

Az ötlet a következő. Vegyünk egy országot, ami nagyjából hasonlít a miénkhez, de sokkal többet tesztel. (Pl. Németországot hazánk esetében.) Azt látjuk, hogy ott jóval kisebb a korrigált halálozási arány. Vajon minek tudható ez be?

- A vírus valamilyen biológiai okból veszélyesebb nálunk (szinte kizárt)
- Az egészségügyi ellátásunk ennyivel rosszabb (ebben a tekintetben nem valószínű, különösen, hogy ennek a betegségnek amúgy sincs oki terápiája, és egyik egészségügyi rendszer sincs most még túlterhelve)
- A betegek ennyivel kockázatosabbak nálunk, például idősebbek vagy több a társbetegségük (szóba jöhet, de azért nagy különbség sem a korfában, sem a társbetegségek arányban nincs)

Akkor mi marad magyarázatként? Az, hogy a németek –- a több tesztelés hatására –- több beteget találtak meg, pontosabban szólva, jobban megtalálták az összes beteget. Azaz azért jobb náluk a halálozás, mert a nevezőjük (a reálisnak megfelelően) nagyobb!

Most jöjjön a központi feltevés: tételezzük fel, hogy mivel a fenti három okot kilőttük, így *valójában* a mi halálozási arányunk is *ugyanannyi*, mint a németeké. (Itt természetesen már korrigált arányról beszélünk.) Nevezzük ezt a valódi értéket, amit, újra ismételjük meg, egy hozzánk -- korösszetételében, társbetegségében, fejlettségében -- hasonló, de nagyon sokat tesztelő ország adatként fogunk megszerezni, *benchmark halálozási aránynak*. Legyen mondjuk ez 1% a példa kedvéért. Kiszámoljuk a korrigált halálozási arányunkat, és 10%-ot kapunk. Mi a magyarázat? Innen már világosan látszik az okfejtés vége: az, hogy a mi nevezőnk tizedakkora, mint a valóság! Ezért lett ilyen nagy az arány; ha 10-szer annyi betegre osztanánk rá, akkor máris 1% lenne nálunk is. Elfogadva tehát, hogy a benchmark mortalitás a *valódi* érték nálunk is, ezzel a logikával tudunk következtetni az aluldetektálásra. Ha pedig ennek az értéke megvan, akkor ezzel beszorozva a jelentett esetszámainkat, arra is kapunk becslést, hogy mi a tényleges -- de kellő tesztelés híján sajnos nem detektált -- esetszám.

## Matematikai részletek

TODO